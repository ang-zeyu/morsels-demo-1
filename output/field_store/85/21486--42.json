[[[2,"http://www.gutenberg.org/ebooks/33782"],[0,"I misteri del castello d'Udolfo, vol. 2 (#6)"],[1,"laggi, campanili e monasteri. Verdi pascoli,  ubertosi vigneti, formavano un contrasto interessante co' sovrapposti  massi perpendicolari, le cui punte di marmo o granito coronavansi di  eriche, e non mostravano che rocce massicce ammucchiate le une  sull'altre, terminate da monti di neve, d'onde cascavano i torrenti  rumoreggianti in fondo alla valle.    La neve non era ancora sciolta sulle alture del Cenisio, che i  viaggiatori traversarono con qualche difficoltà; ma Emilia, osservando  il lago di ghiaccio, e la vasta pianura circondata da quelle rupi  scoscese si raffigurò facilmente la bellezza di cui si sarebbero  ornate allo sparir della neve.    Scendendo dalla parte dell'Italia, i precipizi divennero più  spaventosi, le vedute più alpestri e maestose. Emilia non si stancava  di guardare le nevose cime de' monti alle differenti ore del giorno:  rosseggiavano al levar del sole s'infiammavano al mezzogiorno, e la  sera rivestivansi di porpora; le tracce dell'uomo non si riconoscevano  che alla zampogna del pastore, al corno del cacciatore, o all'aspetto  d'un ardito ponte gettato sul torrente per servir di passaggio al  cacciatore lanciato sull'orme del camoscio fuggitivo.    Viaggiando al di sopra delle nuvole, Emilia osservava con rispettoso  silenzio la loro immensa superficie, che bene spesso cuopriva tutta la  scena sottoposta, e somigliava ad un mondo nel caos; altre volte, nel  diradarsi, lasciavano travedere qualche villaggio o una parte di  quell'impetuoso torrente, il cui fracasso faceva rimbombar le caverne;  si vedevano le rupi, le loro punte di ghiaccio, e le cupe foreste  d'abeti che arrivavano alla metà delle montagne. Ma chi potrebbe  descrivere l'estasi di Emilia quando scuoprì per la prima volta  l'Italia! Dal ciglione uno dei precipizi spaventosi del Cenisio, che  stanno all'ingresso di cotesto bel paese, gettò gli sguardi alle falde  di quelle orride montagne, e vide le ubertose valli del Piemonte e  l'immense pianure della Lombardia. La grandezza degli oggetti che le  s'affacciarono improvvisamente, la regione de' monti, che sembravano  accumularsi, i profondi precipizi sottoposti, quella cupa verzura  d'abeti e di querce che ricuopriva le profonde voragini, i torrenti  fragorosi, le cui rapide cascate sollevavano una specie di nebbia, e  formavano mari di ghiaccio, tutto prendeva un carattere sublime e  contrapposto alla quiete e alla bellezza dell'Italia; questa bella  pianura che aveva per limiti l'orizzonte ne accresceva vie più lo  splendore con le tinte cilestri che si confondevano coll'orizzonte  medesimo.    La signora Montoni era spaventatissima osservando i precipizi,  sull'orlo dei quali i portantini correvano con leggerezza pari alla  celerità, e saltavan come camosci. Emilia tremava egualmente, ma i di  lei timori erano un misto di sorpresa, d'ammirazione, di stupore e di  rispetto, onde non avea mai provato nulla di simile.    I portantini si fermarono per prender fiato, ed i viaggiatori  sedettero sulla cima d'una rupe. Montoni e Cavignì disputarono sul  passaggio di Annibale attraverso le Alpi: quegli pretendeva che fosse  entrato dal Cenisio, e questi sosteneva ch'era sceso dal San Bernardo.  Questa controversia presentò all'immaginazione di Emilia tutto ciò che  aveva dovuto soffrire quel famoso guerriero in un'impresa così ardita  e perigliosa.    La signora Montoni intanto guardava l'Italia; contemplava essa  coll'immaginazione la magnificenza dei palagi e la maestosità dei  castelli dei quali andava ad esser padrona a Venezia e negli  Appennini, e di cui si credea esser divenuta la principessa. Lungi  dalle inquietudini che avevanle impedito a Tolosa di ricevere tutte le  _bellezze_, delle quali il marito parlava con maggior compiacenza per  la sua vanità, che riguardi pel loro onore e rispetto per la verità,  la signora Montoni progettava accademie, sebbene non amasse la  musica; conversazioni, sebbene non avesse verun talento per figurare  nella società; in somma, essa voleva superare collo splendore delle  sue feste e la ricchezza delle livree tutta la nobiltà di Venezia.  Questa idea lusinghiera fu nonostante un poco turbata nel riflettere  che il di lei sposo, quantunque si abbandonasse ad ogni sorta di  divertimenti, quando se gli presentavano, affettava però il maggior  disprezzo per la frivola ostentazione che suole accompagnarli. Ma  pensando che il di lui orgoglio sarebbe forse più soddisfatto di  spiegare il suo fasto in mezzo ai concittadini ed amici, di quello nol  fosse stato in Francia, continuò a pascersi di queste illusioni, che  non cessavano d'estasiarla.    A misura che i viaggiatori calavano, vedevano l'inverno cedere il  posto alla primavera, ed il cielo cominciava a prendere quella bella  serenità che appartiene soltanto al clima d'Italia. Il fiume Dora, che  scaturisce dalle sommità del Cenisio, e si precipita di cascata in  cascata attraverso i profondi burroni, si rallentava, senza cessare di  esser pittoresco, nell'avvicinarsi alle valli del Piemonte. I  viaggiatori vi discesero avanti il tramonto del sole, ed Emilia  ritrovò ancor una volta la placida beltà d'una scena pastorale: vedeva  armenti, colline verdeggianti di selve, e graziosi arboscelli quai ne  avea visti sulle Alpi stesse: i prati erano smaltati di fiori  primaverili, ranuncole e viole che non tramandano in verun altro paese  un odore così soave. Emilia avrebbe voluto divenire una contadina  piemontese, abitare quelle ridenti capanne ombreggiate alle rupi,  avrebbe voluto menare una vita tranquilla in mezzo a quegli ameni  paesaggi, pensando con ispavento alle ore, ai mesi intieri che avrebbe  dovuto passare sotto il dominio di Montoni.    Il sito attuale le raffigurava spesso l'immagine di Valancourt; essa  lo vedeva sulla punta d'uno scoglio osservando con estasi la stupenda  natura che lo circondava; lo vedeva errare nella valle, soffermarsi  spesso per ammirare quella scena interessante, e nel fuoco d'un  entusiasmo poetico slanciarsi su qualche masso. Ma quando pensava in  seguito al tempo e alla distanza che dovevano separarli, quando  pensava che ciascuno de' suoi passi aumentava questa distanza, il  cuore le si straziava, ed il paese perdeva ogni incanto.    Dopo aver attraversata la Novalese, essi giunsero verso sera  all'antica e piccola città di Susa, che aveva altre volte chiuso il  passaggio delle Alpi nel Piemonte. Dopo l'invenzione dell'artiglieria,  le alture che la dominano ne hanno rese inutili le fortificazioni; ma,  al chiaro della luna, quelle alture pittoresche, la città sottoposta,  le sue mura, le sue torri ed i lumi che ne illuminavano porzione,  formavano per Emilia un quadro interessantissimo. Passarono la notte  in un albergo che offriva poche risorse; ma l'appetito dei viaggiatori  dava un sapore delizioso alle pietanze più grossolane, e la stanchezza  assicurava il loro sonno. In cotesto luogo, Emilia intese il primo  pezzo di musica italiana su territorio italiano. Seduta dopo cena  vicino ad una finestrella aperta, ella osservava l'effetto del chiaro  di luna sulle vette irregolari delle montagne. Si rammentò che in una  notte consimile aveva riposato su d'una roccia de' Pirenei col padre e  Valancourt. Intese sotto di lei i suoni armoniosi d'un violino;  l'espressione di quell'istrumento, in perfetta armonia coi teneri  sentimenti nei quali era immersa, la sorpresero e l'incantarono a un  tempo. Cavignì, il quale si avvicinò alla finestra, sorrise della sua  sorpresa.    «Eh! eh!» le diss'egli; «voi ascolterete la medesima cosa, forse in  tutti gli alberghi: dev'essere un figlio del locandiere quello che  suona così, non ne dubito.»    Emilia sempre attenta, credeva udire un artista: un canto melodioso e  querulo la piombò a grado a grado nella meditazione; i motteggi di  Cavignì ne la trassero sgradevolmente. Nel tempo istesso Montoni  ordinò di preparare gli equipaggi di buon'ora, perchè voleva pranzare  a Torino.    La signora Montoni godeva di trovarsi alfine in una strada piana:  raccontò lungamente tutti i timori provati, obliando senza dubbio che  ne faceva la descrizione ai compagni dei suoi pericoli; ed aggiunse  che sperava presto perder di vista quelle orribili montagne. «Per  tutto l'oro del mondo,» diss'ella, «non farei un'altra volta l'istesso  viaggio.» Si lamentò di stanchezza, e si ritirò di buon'ora. Emilia  fece altrettanto, ed intese da Annetta, la cameriera di sua zia, che  Cavignì non erasi ingannato a proposito del suonatore di violino. Era  colui il figlio di un contadino abitante nella valle vicina, che  andava a passare il carnevale a Venezia, e ch'era creduto molto  amabile. «Quanto a me,» disse Annetta, «preferirei vivere in queste  boscaglie, e su queste belle colline, che andare in una città. Si dice  che noi non vedremo più nè boschi, nè montagne, nè prati, e che  Venezia è fabbricata in mezzo al mare.»    Emilia convenne con Annetta, che quel giovane perdeva molto nel  cambio, poichè lasciava l'innocenza e la bellezza campestre, per la  voluttà di una città corrotta.    Quando fu sola, non potè dormire. L'incontro di Valancourt, e le  circostanze della loro separazione, non cessarono di occupare il suo  spirito, ritracciandole il quadro di un'unione fortunata in seno della  natura, e della felicità dalla quale temeva d'essere lontana per  sempre.          CAPITOLO XV      Il giorno seguente, di buonissim'ora, i viaggiatori partirono per  Torino. La ricca pianura che si estende dalle Alpi a quella magnifica  città, non era allora, come adesso, ombreggiata da grossi alberi.  Piantagioni d'ulivi, di gelsi, di fichi, frammiste di viti, formavano  un magnifico paesaggio, traverso il quale l'impetuoso Eridano si  slancia dalle montagne, e si unisce a Torino colle acque dell'umile  Dora. A misura che i viaggiatori avanzavano, le Alpi prendevano ai  loro sguardi tutta la maestà del loro aspetto. Le giogaje  s'innalzavano le une sopra le altre in una lunga successione. Le cime  più alte, coperte di nubi, si"]],[[2,"http://www.gutenberg.org/ebooks/33783"],[0,"I misteri del castello d'Udolfo, vol. 3 (#6)"],[1,"confidenza,  l'ascolterò nel corridoio quando avrà il tempo di venirci.»    Annetta andò a portar la risposta, ed al suo ritorno disse ad Emilia:  «Non ho concluso nulla, signorina; Bernardino non può in verun modo  lasciare la porta in questo momento; ma se stasera, appena farà notte,  volete venire sul bastione orientale, egli potrà forse allontanarsi un  minuto e svelarvi il suo segreto.»    Emilia, sorpresa ed allarmata al tempo stesso dal mistero che colui  esigeva, esitava sul partito da prendere; ma considerando che forse  l'avvertirebbe di qualche disgrazia, od avrebbe da darle notizie della  zia; risolse di accettare l'invito. «Dopo il tramonto del sole,»  disse, «io sarò in fondo al bastione orientale; ma allora sarà  appostata la sentinella; come farà Bernardino a non esser veduto?    --È appunto ciò che gli ho detto, ed esso mi ha risposto aver la  chiave della porta di comunicazione fra il cortile e il bastione, per  la quale egli si propone di passare; che quanto alle sentinelle, non  ne mettono alcuna in fondo al bastione, perchè le mura altissime e la  torre di levante bastano da quella parte per guardare il castello, e  che quando sarà oscuro, non potrà esser veduto all'altra estremità.    --Ebbene,» disse Emilia, «sentirò ciò che vuol dirmi, e ti prego di  accompagnarmi stasera sul bastione: intanto di' a Bernardino di esser  puntuale all'ora indicata, giacchè potrei ancor io esser veduta dal  signor Montoni. Dov'è egli? Vorrei parlargli.    --È nel salotto di cedro, a parlamento con altri signori. Io credo che  voglia dare un banchetto per riparare il disordine dell'altra notte:  in cucina sono tutti occupatissimi.»    La padroncina le domandò se aspettavano nuovi ospiti. Annetta non lo  credeva. «Povero Lodovico!» diss'ella; «sarebbe allegro come gli altri  se fosse ristabilito! Il caso però non è disperato: il conte Morano  era più ferito di lui, e intanto è guarito e se n'è tornato a Venezia.    --Come facesti a saperlo?    --Me l'han detto ier sera, signorina; mi sono scordata di contarvelo.»    Emilia la pregò di avvertirla quando Montoni fosse solo. Annetta andò  a portar la risposta a Bernardino, che l'aspettava impaziente. Il  castellano intanto fu così occupato per tutto il giorno, che Emilia  non ebbe l'occasione di calmare i suoi timori sul destino della zia.  Volse i suoi pensieri all'ambasciata del portinaio: si perdeva in  mille congetture, e man mano che si avvicinava l'ora del misterioso  colloquio, cresceva la sua impazienza. Il sole finalmente tramontò:  sentì appostare le sentinelle, ed appena giunse Annetta, che doveva  accompagnarla, scesero insieme. Emilia temeva d'incontrar Montoni, o  qualcuno de' suoi. «Rassicuratevi,» disse Annetta, «sono ancora tutti  a tavola, e Bernardino lo sa.»    Giunte al primo terrazzo, la sentinella, gridò: _Chi va là?_ Emilia  rispose, e s'incamminarono al bastione orientale, ove furono fermate  da un'altra sentinella, e dopo una seconda risposta, poterono  continuare. Emilia non amava esporsi così tardi alla discrezione di  quella gente, impazientissima di ritirarsi, accelerò il passo per  raggiunger Bernardino, ma non trovandolo si appoggiò pensierosa al  parapetto. Il bosco e la valle eran sepolti nell'oscurità, un lieve  venticello agitava solo la cima degli alberi, e tratto tratto si  udivano voci nell'interno del vasto edifizio.    «Cosa sono queste voci?» disse Emilia tremante.    --Quelle del padrone e de' suoi ospiti che gozzovigliano,» rispose  Annetta.    --Gran Dio! com'è mai possibile che un uomo sia così allegro quando  forma l'infelicità del suo simile!... E la fanciulla guardò con  raccapriccio la torre di levante presso cui si trovava: vide una fioca  luce attraverso la ferriata della stanza inferiore: una persona vi  passava col lume in mano; tale circostanza non rianimò le sue speranze  a proposito della signora Montoni, poichè, avendola cercata colà  appunto, non vi aveva trovato che una vecchia divisa e delle armi.  Nulladimeno si decise a tentar di aprire la torre al di fuori, appena  Bernardino si fosse partito da lei.    Passava il tempo, e costui non compariva. Emilia, inquieta, esitò se  dovesse aspettarlo ancora; avrebbe mandata Annetta a cercarlo, se non  avesse temuto di restar sola.    Mentre ragionava colla seguace della tardanza, lo videro comparire.  Emilia si affrettò a domandargli che cosa voleva dirle, pregandolo di  non perder tempo, poichè l'aria notturna l'incomodava.    «Licenziate la cameriera, signorina,» le disse Bernardino con voce  sepolcrale, che la fece fremere, «il mio segreto non posso rivelarlo  che a voi sola.» Emilia esitò, ma finì a pregare Annetta di  allontanarsi alcuni passi; indi gli disse: «Ora, amico mio, son sola,  cosa volete dirmi?»    Egli tacque un momento, come per riflettere poi, rispose: «Io perderei  certo il mio impiego se lo sapesse il padrone. Promettetemi,  signorina, che non paleserete a chicchessia sillaba di ciò che son per  dirvi. Chi si è fidato di me in quest'affare me ne farebbe pagare il  fio se venisse a capire ch'io l'avessi tradito. Ma mi sono interessato  per voi, e voglio dirvi tutto.» Emilia lo ringraziò accertandolo della  sua segretezza, e lo pregò di continuare. «Annetta mi ha detto nel  tinello, quanto voi state in pena per la signora Montoni, e quanto  desiderate essere informata del suo destino.    --È vero, se lo sapete ditemi tosto ciò che ha di più terribile; son  parata a tutto.    --Io posso dirvelo, ma vi veggo così afflitta, che non so come  cominciare.    --Son parata a tutto, amico,» ripetè Emilia con voce ferma ed  imponente, «e preferisco la più terribile certezza a questo dubbio  crudele.    --Se è così, vi dirò tutto. Già sapete che il padrone e sua moglie non  andavano d'accordo; non tocca a me conoscerne il motivo, ma credo che  ne saprete il risultato.    --Bene,» disse Emilia, «e così?    --Il padrone, a quanto pare, ha avuto ultimamente un forte alterco con  lei: io vidi tutto, intesi tutto, e più di quel che possono supporre;  ma ciò non riguardandomi, io non diceva nulla. Pochi giorni sono egli  mi mandò a chiamare e mi disse: Bernardino, tu sei un brav'uomo, e  credo potermi fidare di te... Lo assicurai della mia fedeltà. Allora,  per quanto mi ricordo, mi disse: Ho bisogno che tu mi serva in  un'affare importante. Mi ordinò ciò che doveva fare; ma di questo non  dirò nulla, chè concerne soltanto la padrona.    --Cielo! che faceste? qual furia poteva indurvi ambidue ad un atto  così detestabile?    --Fu una furia,» rispose Bernardino con voce cupa, e tacquero  entrambi. Emilia non aveva coraggio di domandarne davvantaggio.  Bernardino pareva temere di spiegarsi più particolarmente; alfine  soggiunse: «È inutile riandare il passato. Il padrone fu troppo  crudele, sì, ma voleva essere obbedito. Se io mi fossi ricusato, ne  avrebbe trovato un altro meno scrupoloso di me.    --L'avete uccisa?» balbettò Emilia; «io dunque parlo con un sicario?»  Bernardino tacque, e la fanciulla mosse un passo per lasciarlo.    --Restate, signorina,» ei le disse; «voi meritereste di lasciarvelo  credere, giacchè me ne stimaste capace.    --Se siete innocente, ditelo tosto» soggiunse Emilia quasi moribonda;  «non ho forza bastante per ascoltarvi maggior tempo.    --Or bene, la signora Montoni è viva per me solo; essa è mia  prigioniera: sua eccellenza l'ha confinata nella camera di sopra del  portone, e me ne affidò la custodia. Voleva dirvi che avreste potuto  parlarle; ma ora...»    Emilia, sollevata a tai parole da inesprimibile angoscia, scongiurollo  di farle vedere la zia. Egli vi acconsentì senza farsi pregar molto, e  le disse che la notte seguente, allorchè Montoni fosse a letto, se  voleva recarsi alla porta del castello, potrebbe forse introdurla  dalla prigioniera.    In mezzo alla riconoscenza che le ispirava siffatto favore, parve alla  fanciulla di scorgere ne' di lui sguardi una certa soddisfazione  maligna, mentre pronunziava quest'ultime parole. Sulle prime scacciò  tale idea, lo ringraziò di nuovo, e raccomandò la zia alla di lui  pietà, assicurandolo che l'avrebbe ricompensato, e sarebbe esatta  all'appuntamento indicato; quindi gli augurò buona sera, ed andossene.    Passò qualche ora prima che la gioia, eccitata in lei dal racconto di  Bernardino, le permettesse di giudicare con precisione dei pericoli  che minacciavano ancora la zia e lei stessa. Quando la sua agitazione  si calmò, riflettè che la zia era prigioniera d'un uomo, il quale  poteva sacrificarla alla vendetta o all'avarizia sua. Allorchè pensava  all'atroce fisonomia del portinaio, credeva che il suo decreto di  morte fosse già firmato; immaginando colui capace di consumare  qualunque atto barbaro. Queste idee le rammentarono l'accento col  quale le aveva promesso di farle vedere la prigioniera. Le venne mille  volte in idea che la zia potesse esser già morta, e che lo scellerato  era forse incaricato d'immolare anche lei all'avarizia di Montoni, il  quale di tal guisa sarebbe entrato in possesso dei suoi beni in  Linguadoca, che avevan formato il tema d'una sì odiosa contestazione.  L'enormità di questo doppio delitto gliene fece alla fine respingere  la probabilità; ma non perdè tutti i timori, nè tutti i dubbi  ispiratile dalle maniere di Bernardino.    La notte era già molto avanzata, ed ella si afflisse quasi di non  sentir la musica, della quale aspettava il ritorno con sentimento più  forte della curiosità. Distinse lunga pezza le risa smoderate di  Montoni e de' suoi convitati, le canzoni lubriche, e sentì finire ben  tardi i loro rumorosi discorsi. Susseguì un profondo silenzio  interrotto soltanto dai passi di quelli che si ritiravano ne'  rispettivi alloggi. Emilia, ricordandosi che la sera precedente aveva  intesa la musica press'a poco all'istess'ora, aprì pian piano la  finestra, stando in attenzione della soave armonia.    Il pianeta da lei osservato al primo sentire della musica, non si  vedeva ancora, e cedendo ad una impressione superstiziosa,"]]]