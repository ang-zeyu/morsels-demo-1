[[[2,"http://www.gutenberg.org/ebooks/40817"],[0,"Dizionario storico-critico degli scrittori di musica e de' più celebri artisti, (#19)"],[1,"scuole dei pratici. In queste circostanze Aristosseno  s'impegnò di accreditare l'antico _eguale sistema_, e dichiararsi contro  i pitagorici. Prima di pubblicare Aristosseno questo suo armonico  sistema, scrisse anche un _Trattato su i maestri più celebri nella  Musica_, del quale più volte fa egli menzione ne' libri armonici, che ci  rimangono. Da questi per altro intendiamo, che nessuno degli antichi  maestri aveva scritto di tutta l'arte. Con questa _Storia dei musici  compositori_ Aristosseno volle disingannare i riformatori della vecchia  armonia, facendo veder loro il gran numero di eccellenti compositori,  contro de' quali se la prendevano i pitagorici. Ma ciò non bastò  tuttavia a contenerli; imperocchè appena pubblicò Aristosseno i suoi  _tre libri Armonici_, ch'eglino si scatenarono contro a' medesimi; e  non potendo mordere l'autore, il quale procede in tutto per via di  dimostrazione aristotelica sillogizando, finsero che Aristosseno avesse  diviso il tuono in quattro eguali parti cantabili, talmente che in que'  libri, che ci sono rimasti, si lagna egli, che siagli stato affibbiato  quest'errore, dicendo: \"Prima di tutto vogliamo avvertiti i leggitori  dell'errore da molti a noi attribuito, per avere questi creduto che noi  abbiamo insegnato, che il tuono diviso in quattro parti eguali fosse  cantabile; sbaglio che da costoro si è preso per non capire esser cosa  assai diversa il prendere la terza parte del tuono per cantarsi, dal  cantarsi il tuono in tre eguali parti diviso.\" Tuttocchè però  Aristosseno facesse così l'apologia di questo creduto errore, _Tolomeo_  l'armonico fra gli antichi, e _Rousseau_ fra' moderni con altri ancora  hanno avuta la bontà, per non dire la mancanza di critica, di attribuire  ad Aristosseno lo stesso errore, e di riprenderlo del creduto fallo: il  che prova, che non si leggono gli autori criticati, o che non  s'intendono, quando si esaminano (_V. Rouss. Dict. de Mus. au mot  Tempérament, p. 500._). Deesi anche avvertire che i tre libri degli  _Elementi Armonici_ di questo autore sono nei manoscritti così  imbrogliati ed oscuri, che _Meursio_ primo editore del greco originale  disperò di poterli riordinare. _Meibomio_ con la sua solita arroganza si  credette in istato di poterlo fare, e pubblicò il greco con la sua  versione, facendoci avvertiti, che ogni libro era sul fine mancante. Ma  egli non si accorse, che gli originali di Aristosseno, da cui tradusse,  erano così viziati e rimescolati di modo dagli ignoranti copisti, che  l'introduzione dell'opera si trova nel secondo libro con la divisione  delle materie, di cui doveva quegli trattare, e nel primo libro si cita  il secondo, a cui Aristosseno si rapporta come a primiero; onde sono  obbligati i lettori a brancolar nelle tenebre, non ostante che l'Autore  riesca chiaro e metodico, unite che sieno bene e a dovere le sue parti.  L'accurato critico _Wallis_ (_Comment. in Ptolom. harmon._) fu il primo  ad avvertire questo disordine, ed il dotto ab. _Requeno_ dà un'idea  chiara e precisa del sistema musicale di Aristosseno. Egli fu l'ultimo  de' musici di gran merito fra i Greci; incominciando dopo di lui il  catalogo de' rinomati _Specolativi_, come avvenir suole in tutte le  arti, già rovinata la loro pratica, o confusa la vera loro idea, per il  vanto di nuove mode, o per la diversità de' sistemi. Nella collezione di  opere inedite tratte dalla Biblioteca di san Marco in Venezia del ch.  ab. _Morelli_, ed ivi pubblicata nel 1795, trovasi ancora _Aristoxeni  rythmicorum elementorum fragmenta gr. ac lat._ in 8º. Il signor  _Meiniers_ (_loc. cit._) dice, che abbiamo di questo Scrittore molto più  di frammenti di quel che comunemente si crede, e che non se ne ha  ricercato finora.    ARISTOTILE figlio di Nicomaco ricco medico di Filippo re della  Macedonia, nacque in Stagira nella 99 Olimpiade, 384 anni innanzi G. C.,  fu discepolo di Platone, e quindi autore di una nuova scuola di  filosofia, detta poi peripatetica. Scrisse _della musica un libro_, ed  alcuni _problemi_ sulla medesima, da politico piuttosto, che da filosofo  o da pratico. Le liti suscitatesi sull'antico sistema de' suoni armonici  erano state accreditate da _Archita_ per la pratica, da _Platone_ per lo  studio della fisica, e da un immenso numero di trattati filosofici  sull'armonia della società, de' costumi, de' colori nella pittura,  sull'armonia delle proporzioni delle statue, degli edifizj, delle leggi,  a segno tale, che i filosofi in quest'epoca, quegli eziandio che non  furono di setta pitagorici; si rendono inintelligibili, se non si sanno  le leggi dei tetracordi, e le altre regole armoniche fondate sopra i  numeri de' musici pitagorici. Dall'altro canto i _Pratici_ seguaci del  sistema contrario a quello di Pitagora riempivano di diletto gli  ascoltatori ne' tempj, ne' conviti, e nei pubblici giuochi. Aristotele,  che non voleva discreditarsi co' filosofi, nè rovinare con la sua  autorità il credito e l'utilità della musicale educazione; desideroso  eziandio, scrivendo di tutto, di non lasciare intatta l'arte musicale,  pubblicò un _libro_ e certi _problemi_ pieni di metafisica, e di  dettagli sopra le consonanze, in cui egli mostrava di non essere  ignorante delle teorie di questa bell'arte, ma non si dichiarava per  alcun partito; libro e problemi inutili al ristabilimento dell'antica  armonia. Noi più non abbiamo il _Trattato della musica_ di questo gran  filosofo, non ce ne rimane che un solo frammento conservatoci da  _Plutarco_ nel suo _Dialogo sulla Musica_. \"L'armonia, dice ivi  Aristotile, è celeste; la natura ne è divina, piena di una bellezza che  rapisce l'anima, e l'innalza sulla sua condizione. Divisibile  naturalmente in quattro parti, ha ella due medj, l'uno aritmetico,  l'altro armonico. Le sue parti, la loro grandezza e l'eccesso con cui  l'una sorpassa l'altra, o ne è sorpassata, si esprimono con numeri, ed  hanno un'egualtà di misura: inperocchè i canti si raggirano e sono  compresi nell'estensione di due tetracordi.\" Kirchero dice, che nella  Biblioteca del Collegio romano aveva egli trovato fra gli antichi  armonici anche il _libro della musica_ di Aristotele, ma il Fabricio è  di parere, ch'egli dinotar voglia più tosto il di lui libro _De auditu_,  ossia dell'_Acustica_, conservatoci da Porfirio ne' suoi _Comenti su gli  armonici di Tolomeo_; e che il dotto Wallis tradusse in latino (_Tom. 3.  Op. Mathem. Oxon. 1699._) Aldobrandini celebre letterato italiano vi  scrisse un dotto comentario. I _Problemi_ poi di Aristotele di musicale  argomento sono compresi in diciannove sezioni: e nella sua _Poetica_  tanto celebre parla ancora diffusamente della Musica, come può vedersi  nell'erudito e ben ragionato _estratto_, che ne ha dato al pubblico  l'illustre ab. Metastasio (_V. Tom. 13 delle di lui op. ediz. di  Napoli_).    ARNAUD (Francesco d') abbate di Grandchamp, dell'Accademia francese e  delle Iscrizioni, nato ad Aubignan presso Carpentras da un maestro di  musica, morì in Parigi li 2 decembre del 1784. Abbiamo di lui alcune  _Memorie_ lette all'Accademia sopra alcune questioni relative all'antica  musica. Egli riguardava i greci, come quelli che formavano un popolo a  parte, riunendo alla forza del genio ed alla vivacità dell'immaginazione  una squisita sensibilità. L'ab. Arnaud scorgeva tra la lingua, tra le  arti della Grecia, i suoi costumi, le sue leggi, la sua filosofia, una  catena che univa tra loro tutti questi oggetti, e che è stata rotta  dagli altri popoli. Abbiamo in oltre di lui _Lettre au Comte de Caylus  sur la musique_, a Paris 1754, in 8º. Lo spagnuolo Arteaga l'ha inserita  per intero nell'ultimo tomo della sua storia delle rivoluzioni. \"Questa  lettera, egli dice, può chiamarsi un capo d'opera nel suo genere per le  eccellenti riflessioni, e per le viste utilissime che racchiude  concernenti la filosofia della musica, e delle arti rappresentative.  Essa contiene l'idea di un'Opera da eseguirsi intorno alla musica, ma  che per isventura della filosofia e del buon gusto non è stata finora  intrapresa. Essendo la suddetta lettera divenuta rarissima anche in  Francia ho creduto di non poter meglio terminare l'opera mia, che  dandola tradotta a' lettori italiani, e corredata d'alcune mie note a  maggior illustrazione dell'argomento... L'autore non è men rispettabile  per la sua filosofia, che per la sua critica e la sua erudizione.\"  L'ab. Arnaud vi annunziò il suo entusiasmo per un'arte, che formò le  delizie della sua vita. Appassionato ammiratore di _Gluck_, egli diceva,  che il dolore antico era stato ritrovato da questo celebre musico; al  che l'ambasciadore di Napoli graziosamente rispose, che in quanto a se  amava meglio il piacere moderno. Arnaud, sopracchiamato _il  gran-pontefice dei Gluckisti_, dichiarò la guerra a _Marmontel_  partigiano di Piccini; e l'uno e l'altro la sostennero con degli  epigrammi. Egli aveva studiate le arti da filosofo, ne sentiva le  bellezze da uomo appassionato, vivamente commosso da tutto quello,  ch'era grande, semplice e vero; lodava gli artisti veramente degni di  questo nome con entusiasmo che sapeva farne parte agli altri. Il talento  nascente non aveva che a comparire a' suoi occhi per essere incoraggito  e fatto subitamente conoscere. Il giorno, che lo aveva scoperto era per  lui un giorno di allegrezza: egli ne parlava continuamente a tutto il  mondo, come si parla di una felicità, di cui si è ripieno; e l'artista  ancora oscuro, rimaneva sorpreso di una gloria così pronta, che doveva  ad un sol uomo. Egli piaceva agli artisti, perchè parlava loro piuttosto  degli effetti, che dei mezzi dell'arte loro: voleva accendere, sovvenire  al loro genio, e non guidarlo o prescrivergli delle leggi: così hanno  eglino confessato sovente, che la di lui conversazione accendeva il loro  entusiasmo, sollevava le loro idee troppo spesso impicciolite o  ristrette dagli giudizj e dal gusto degli amatori. I più celebri artisti  hanno compianto la sua perdita. Le di"]],[[2,"http://www.gutenberg.org/ebooks/40818"],[0,"Dizionario storico-critico degli scrittori di musica e de' più celebri artisti, (#19)"],[1,"cordi, dietro le regole degli  autori antichi e moderni, con una istruzione di qual maniera si può, per  mezzo di due accordi intermedj, passare a ciascuna delle altre 23 specie  di tuoni_, in 4º. Può leggersi nel tom. II. di Marpurg (_Beytr._) la  severa critica che ha fatta di quest'opera il D.r _Gemmel_. _Daube_  fece stampare in oltre a Vienna, nel 1773, _Der musikalische_ etc. cioè:  _Il Dilettante di musica_, o _Dissertazione sulle fughe_, in 4º. Nella  Gazzetta di Francfort del 1774 si annunziò ch'egli aveva terminato un  manoscritto pronto a darsi alle stampe, su la _Maniera di dipingere le  passioni per mezzo della musica_; e di cui si fecero allora de' grandi  elogj. I titoli di queste opere leggonsi nell'_Almanacco musicale di  Forkel_ del 1784. Vi sono ancora delle sonate di _Daube_ stampate a  Nuremberg.    DAVAUX (Mr.): nel Giornale Enciclopedico di Parigi nel 1784, vi ha nel  mese di giugno alla pag. 534, una lettera sotto questo nome intorno ad  un istrumento o pendolo di nuova invenzione che ha per iscopo di  determinare con la più grande esattezza i diversi gradi di celerità o di  lentezza dei tempi in un pezzo di musica, dal _prestissimo_ sino al  _largo_, con le gradazioni impercettibili di uno all'altro.    DAVELLA (Giovanni) pubblicò in Roma nel 1657, _Regole di musica_, in sei  trattati ne' quali egli promette le vere e facili istruzioni sul _canto  fermo_, sul _figurato_, sul _contrappunto_, il _canto_ ec. Queste  magnifiche promesse sono assai lontane però dall'esser poste in effetto.  (_Ved. Burney, Hist. tom. 3, p. 539_)    DAVID, celebre tenore nato in Bergamo verso il 1748, ebbe delle lezioni  di contrappunto da Sala in Napoli, e formossi da se solo per il canto.  Egli non ha cantato che nelle sole _opere serie_. Nel teatro di Milano  cantò de' duetti insieme con Marchesi, ed a questo proposito egli disse:  _Noi siamo due lioni_. Si è fatto anche più ammirare nella musica di  chiesa. Nel 1785, nel Concerto Spirituale in Parigi tirò a se  l'ammirazione e i suffragj di tutti gli spettatori nell'esecuzione dello  _Stabat_ di Pergolese. Ecco quel che ne dice uno de' giornali di quel  tempo: \"Qual metodo eccellente! quale giustezza! qual sicurezza  d'organo! qual meravigliosa precisione! con quale _a piombo_ non ricade  egli nelle più lente misure sopra ciascuno de' tempi che vuol marcare!  Egli ha eseguito con semplicità e con la più profonda espressione il  primo duetto dello _Stabat_; ed il _Vidit suum_, la di cui lugubre tinta  non sembrava ammettere degli ornamenti. Egli non ha abbellito, ma creato  sì bene il versetto, _Quæ moerebat_, ec.\" Il Sig. _Nozari_ da Bergamo,  eccellente tenore, è l'allievo di David.    DAVIES (Miss), parente dell'Illustre Franklin, si è resa celebre nella  sua patria per il suo canto piacevole, per la sua abilità sul  forte-piano, e soprattutto pel vantaggio che essa ebbe di far la prima  conoscere al pubblico, nel 1765, i suoni dell'Armonica, che Franklin  aveva inventata l'anno innanzi, e di cui le ne aveva fatto un dono. Essa  fece ammirare tutti questi suoi talenti a Parigi, in Vienna e nella più  parte delle gran città dell'Alemagna, e anche d'Italia. Di ritorno in  Londra, dopo più anni, le convenne dare un addio alla sua armonica, a  cagione del nocivo effetto che le produceva su i nervi. _Miss Cecile  Davies_, a cui si diè in Italia il nome dell'_Inglesina_, era la di lei  più giovane sorella, e una delle prime cantatrici su la fine del passato  secolo. Essa apprese da principio la musica sotto il celebre Sacchini,  ma non cominciò a sviluppare i suoi gran talenti se non allorquando  accompagnò sua sorella nel suo andar a Vienna. Dimorando nella stessa  casa ove abitava il rinomato _Hasse_, detto il _Sassone_, ella insegnò  la lingua inglese alla costui figliuola, e ricevette da lui in  contraccambio delle lezioni nell'arte del canto. _L'Inglesina_ cantò di  poi da prima donna sul teatro di Napoli nel 1771, in quello di Londra  nel 1774, e in Firenze dal 1780 sino al 1784.      DELAIRE (Mr.) pubblicò per la prima volta, nel 1700 secondo Rousseau, la  _Formula Armonica_ detta Regola dell'ottava, la quale determina sul  cammino diatonico del basso l'accordo convenevole a ciascun grado del  tuono, sì nel salire che nel discendere. (_Diction. de mus. p. 405_)    DELILLE (Giacomo), il celebre traduttore di Virgilio e 'l più insigne  de' moderni poeti della Francia nacque a Aigue-perse, e venne assai  giovane a Parigi ove fece i suoi studj nel collegio di Lisieux, ne'  quali tali progressi vi fece che presagivano i successi che ottener  doveva nella carriera della letteratura. Nel suo viaggio di  Costantinopoli con l'Ambasciadore M. de Choiseuil, suo amico, la loro  barca fu inseguita da' pirati, ch'erano sul punto di assalirla. In mezzo  della costernazione e del silenzio che regnavano in quel legno, Delille  diè de' contrassegni di sangue freddo e di giovialità. \"Ces coquins-là,  egli disse, ne s'attendent pas à l'epigramme, que je ferai contr'eux.\"  Il nostro poeta terminò il suo viaggio, giunse a Costantinopoli dove  passò gran tempo in una deliziosa casa dirimpetto l'imboccatura del mar  Nero, ove aveva sotto gli occhi il grandioso spettacolo d'innumerabili  vascelli, e sull'altra riva i ridenti prati dell'Asia ombrati da  grand'alberi, e traversati da amene riviere. In questi dilettevoli prati  passava egli tutte le mattine, faticando al suo celebre _Poema  dell'immaginazione_, in mezzo alle scene le più adatte a muoverne  l'estro. _Il quinto canto_ di questo _Poema_ è consecrato a dipingere  gli effetti dell'_Armonia_ (_2. vol. in 12º, a Paris 1806_). Allorchè  Parigi fu sì violentemente diviso tra Gluck e Piccini, non fu possibile  di fare prender parte a M. _Delille_ in questa guerra civile, sebben  fosse nata nel seno dell'Accademia. _Marmontel_ nel suo poema inedito  _de l'Harmonie_ disse di lui a questo proposito: _L'abbé Delille, avec  son air enfant, Sera toujours du parti triomphant_, etc. Egli era di un  commercio facile ed amabile; lepido, ma non satirico, e portava spesso  nella compagnia quella franchezza e sincerità che i belli spiriti  chiamarono _un abandon d'enfant_. La sua memoria era un vasto repertorio  di aneddoti e raccontavali con un'arte inesplicabile. Egli era ricco  delle beneficenze della corte, di cui nè meno una sola erane stata da  lui sollecitata: la sua fortuna svanì nella rivoluzione. Si cercò di  trascinarlo nelle fazioni che dividevano la Francia; ma lo spirito che  animava i partiti dominanti, era troppo opposto al suo carattere: egli  non volle associarsi a quelli, che non avevano altro mezzo di regnare in  un paese se non quello di assassinarlo. Poco ambizioso, restò fedele  alla sua povertà, e coltivò le muse in mezzo alle fiamme che divoravano  le biblioteche e i monumenti delle arti. Quando la falce rivoluzionaria  mieteva la più parte degli uomini dotti, e de' letterati, eravi senza  dubbio a temer tutto per Mr. Delille, egli ne fu salvato come per un  prodigio: allontanossi da Parigi nel 1794, ritirossi a Sant-Diez nella  Lorena, ove compì in una profonda solitudine la sua traduzione  dell'_Eneide_, uno de' più bei monumenti della sua gloria, per  l'eleganza e l'esattezza pressochè religiosa con la quale egli ha reso  il suo originale. Nel 1795, trovandosi in Londra alcuni Membri  dell'Instituto che ammesso avevano nel lor seno il _Virgilio francese_,  furono piccati di non vederlo ritornare a prender il suo posto tra loro,  e fecero delle intimazioni al Poeta. M. Delille rispose al ministro che  gli annunziò quest'invito: \"Io mi sono trovato così bene della mia  oscurità, e della mia povertà, durante il regno del terrore, che vi sono  attaccato, anche per riconoscenza. Mi si fa sentire che questo rifiuto  potrà trarre su di me delle persecuzioni. Se ciò avviene io dirò come  Rousseau: _Vous persecutez mon ombre_.\" Egli morì finalmente nello  scorso anno 1814. (_V. Notic. hist. de Delille, a Paris in 8vo, 1807_)    DELLAMARIA (Domenico), nato a Marsiglia d'una famiglia italiana, si diè  sin dalla sua giovinezza allo studio della musica. Di anni diciotto  aveva già composto una grand'opera, che fu colà rappresentata: gonfio di  questo primo successo, partì per l'Italia, non per studiare, ma come  diceva egli stesso, _per perfezionarsi nella sua arte_. Per il corso  però di dieci anni che dimorò in Italia, egli fece i suoi studj sotto  molti maestri, Paesiello fu l'ultimo. Imbevuto delle lezioni di questo  gran maestro, compose sei opere buffe, tre delle quali ebbero molto  incontro, e specialmente quella del _Maestro di cappella_. Tornò in  Francia verso il 1796, e diè principio al teatro dell'opera comica, dal  _Prigioniero_, che accrebbe la sua riputazione. Ecco il giudizio di un  compositore molto capace di apprezzarne il merito (_M. Dalayrac_). \"I  suoi primi passi nella carriera drammatica sono stati marcati da' più  brillanti successi. _Le Prisonnier_, _l'Oncle valet_, _le Vieux  Chateau_, ed alcune altre opere, date da lui successivamente ed in meno  di due anni, mostrano il talento dell'autore e la sua fecondità. Io non  intraprenderò di farne l'analisi; basterà il dire, che vi si trova da  per tutto un canto amabile e facile, uno stile puro, elegante, degli  accompagnamenti leggieri e briosi, uniti alla vera espressione delle  parole, ec.\" Questo giovane compositore in età di appena 36 anni, morì  quasi repentinamente nel 1800, egli era ancora abilissimo sul  piano-forte.    DELPIANO (Donato), di Nivano diocesi di Aversa, ma stabilito in Catania,  prete di una singolare probità e molto abile nel costruire organi e  clavicembali, di cui può dirsi che se non il primo fu certo tra' primi  ad introdurre in Sicilia e in Napoli il piano-forte, e molti ne  costrusse che furono allora in sommo pregio ed estimazione. Ma deve egli  la sua maggiore celebrità al grande organo da lui costruito in s.  Niccolò l'Arena di Catania, monastero di Cassinesi ragguardevole per la  magnificenza delle fabbriche, pel"]]]